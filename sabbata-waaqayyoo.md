### Sabbata Waaqayyoo

Yeroon isaa tibba gannaa baatii Hagayyaa keessa ture. Bokkaa qilleensa jabaa makatee huccuu gonneetti ol soqolutu roobaa jira. Yandoo manni hin baanne! Mana baadiyaa citaan kabamte bantiirraan seenee maatii yaaddoo dhinphuun jaanjessee kan lolaan manaa baasu. Gombisaa midhaanii jigsee jaarsaa fi jaartiin akka walitti bu'aniif kan affeeru. Karfaffuu bubbeen wal make karfaffeessaa cirracha adiitiin gubbaarraa asii gad na darbata. Uffatni koo doolla'ee akka nama ofirratti fincaa'ee mormaan na seenee miil-jalaan na ba'eera. Tortoranii rooba hin dheessani akkuma jedhanii makmaakan anis qorra tibba gannaa fi reebicha cabbii damdamadheen qoma qullaa keessuma deemaa jira.

Dhugaa dubbachuuf qorri guyyaa sanaa qorra lafee cabsee dhuka namaa nyaatu. Gurri koo hadoodee citee waan narraa bu'uuf ka'e natti fakkaata. Ajaja koon ala mangaagaan koo oliif gadii wal riga. Haata'u malee, ganda baadiyaatti dhaladhee guddachuun koo muuxannoo akkasii akkan muuxadhuuf daandii naa saaqeera. Dhugaa dubbachuuf muuxannoo gahaan qaba. Darbee darbee akka leenca foon dhabee aaduu ni gumguma. Bakkasaa achi jedhee isinitti himuu baadhus dheekkamsa guddaa qaqawweessaan dabaalamee nama sodaachisutu samiirraa gurra na waraana. Turtii daqiiqaa lama...sadii hin caalle keessatti akka sandaaboo elektirikii babbalaqqeessa'ee bada.

Meeshaalee waraanaa gurguddoo kan akka niwuukilarii biyyoonni dinagdeen badhaadhan Ameerikaa, Raashiyaa fi Kooriyaa Kaabaa dabalatee ittiin wal doorsisan sanaan wal fakkeessa sammuun koo. Ta'us garuu gamas ta'e gamanaa, oliis ta'e lafa naa gadi jirtu keessaa baaruda dhukaafamee lubbuu ajjeese ija kootiin takkaa hin argine.

Fatteen daandiirra utaalaa raachimmoo caffee keessa qaama dhokfattee fooricaan naannoo jeeqaa jirti. Waltajjii argattetti fayyadamuun caraansa gurra nama waraanuun naannoo faalteetti. Harroonnii saardoo quufanii firiixanii ilkaan wal dhiitaa fiigu. Faradoon handaara harootti naanna'anii caffee dheedaan, daakiyyoonni heddummatanii uumaasaanii galateeffachaa dugda bishaaniirra akka garaasaaniitti bishaan walitti facaasaa fandalalan dhaabadheen fuulduratti daawwadhe. Baay'ee qalbii nama hawwatu.

Hamma yandisu yandisee sharar godhe. Ta'us qaqal'isee ammayyuu hinuma tiifa. Aduu ifashee qusattutu bahaa jira. Akka dimimmisuu ta'ee ifa tirikaan dhagaa fixxeettu laattuun wal fakkaata. Nama akka koo roobaan dhaanameef aduun bahaa jirtu kuni hiikkaa hin kennitu. Hundeesaa dirree gamaarra godhatee tulluu gamaatti bargaanfatee ejjeteera. Dachaa keessa dhaabadheen qaroo ija koo qusachaa asii ol mil'adhe. Roga kan hin qabne gartokkee geengoo handaaraan kan kuula tole. Halluu adda addaatu itti baay'ata. Diimaa iilgee...gurraacha limixii...adii...magariisa...boora bulloo...xiilloo...keelloo cuquliisa hedduu hedduutu natti mul'ata.

Qalbiin yeroon ilaalu sabbata haati koo mudhiitti hidhattu waliin wal natti fakkaate. Ni miidhaga! Seenaa kaleessaa, kan dheengaddaa baay'eetu irratti barreefamee jira. Qubeewwan, jechootni, himootni fi keeyyattoonni miidhaganii katabaman tokko tokko haalaan akka hin mul'anneef hurriin gaaddiddeeffamanii akka jiranis dhoksuu hin barbaadu. Kan jalqabamanii gidduutti kan qalamni kobbee irratti dhumes lakkoofsaan yartuu miti. Qorattoota seenaa fi arki'ooloojiitiif galtee cimaa kan ta'an hedduu hedduutu natti mul'ata.

Ija koo achii buqqiseen yeroon lafa ilaalu lafti sila nagaadhaan riphtee ciistu amma na baattee korboo naannofti. Lafaan na martee hamuummattee waan liqimsuuf kaate natti fakkaatti. Akka natti furuuf jedhee boquu cabsadheen agartuu koo lamaan yommuun walitti qabu, waan akka aarii fi falaasama wayii bifaan gurraacha limixii ta'etu natti mul'ate. Ammas boca dhabeessa! Garmalee waanin rifadheef ariitiin ittiin dursee ija koo walitti qabe sanaan deebi'ee ija koo daddafee banadhe.

Keessummoota kabajaa gubbaatii ergamaniiran ani hin beeku. Dhugumammoo beekuus hin danda'u. Qubas hin qabu. Waraqaan waamichaa qaama kamirrayyuu na ga'eerus tokko hin jiru. Garuu dacheen ani kophee kootiin dugdasheerra deemaa jiru baay'ee dhiphateetti. Ni sosochooti. Lapheen koos guntuta harma koo gidduutii wixxirfachuu hin dhiisne. Lolaan wal guuree haafa lafaa fi jirma mukaa gargaarsa tokko malee gangalchuu eegaleera. Bakka tokko tokkotti corroqni kuufamee dachee sodaa waraana banameen dhiphachaa jirtu haalaan hammatee ciisa.

Hedduu waan natti dhaamoteef miiltoo koo tokko waliin gara manaatti imala eegalle. Osuma deemnuu laga Fakkareetti dhufne. Laga dur yeroo nagaa jilba hin geenyutu har'a laggeen akka Dhidheessaa, Gibee fi kanneen isaan fakkaataniin of qixxeessa. Jirmaa fi dhagaa gurraacha walitti buusaa bishaan taaliila'ee car jedhee yaa'u hunkurtee...hunkurtee booressiteetti. Bishaan lubbuu godhatee akka jibichaa hidhii lagaa gamaa gamanaa jifata. Nu ajaa'ibe!

``Agartaa? Fakkareen akkuma moggaasa maqaashee fokkoraa jirti'' naan jedhe hiriyaan koo suni. Yeroo baay'ee waanuma arge battalumaan jajuu jaallata. Amalumasaati jedheen callise. 

Hidhii laga Fakkareerra dhaabannee yaadaan dhidhimnee osoo raajeffachaa jirruu ededni lagaa citee yeroon dhagaa fi gudeelcha mukaa waliin wal morkun of arge. Nan hiixadhe. Hamma laagaan na tarsa'uttan iyya keessaa fuudhe.  Akka waraabeessa halkaniin yuuse. Maaltu haa dhufu? Maaltu haa dhalatu? Luugoo lagaarra miiltoon koo na waliin fiiga. Du'a na oolchuuf jedhee hedduu dhama'e. Silaa barri gangalata fardaati akkuma jedhamu Fakkare dur luka itti dhiqadhu har'a akka jirbii foo'amuuf ka'eetti na daamaccee lubbuu na hiraarsaa jirti. Haalaan natti baannatte Fakkare!

Ta'iin raawwatamaa jiru amma dandeettii fi to'annoo koo ol ta'eera. Lubbuun na keessa waan jirtuuf malee hunduu gara xumuraatti dhiyaateera. Furguggisa bishaanii waliin osuman wal morkuu harka lamaan mataasaarra kaayyatee yeroo  inni iyya keessaa fuudhu argeera. Naa dirmadhaa! Naa dirmadhaa!  Wayyoo...wayyoo...u...u jedhee iyya qaanqessa miiltoon koo. Yoon lubbuun ooleef kana ragaan ba'aaf.

Maashaaleen qaama koo dhibbantaan saddeetamaa ol hojii dhaabaniiru. Halluuwwaan dura sabbata waaqayyoo keessatti argeen olitti ijatti na marmaniiru. Fiigichi koo hundi har'a goolabame jedhee of amansiiseen bishaan lagdi Fakkaree booressite raammoolee dur lafatti jibbuu waliin dirqamaan dhudha'aan jira. Garaan na bokokee hamma dooccoo ateetee ga'eera. Carraaqqii koo dhumaa taati jedheen humna hin jirre kanaan yeroon akka bofa gammoojjii falfalamu, oriitoon bishaanii fuudhee dirreerra na buuse. Qaamni koo cufti keessaaf duubaan bishaan laga Fakkareen lolla'ameera. Maalummaan koos dunkaana rifannaa fi du'aan booji'ameera.

Hiriyaan koo fiigee na biraan bahe. Dugdaan na ciibsee garaa akka malee na bokokeeru harkaan gadi dhiibee bishaanii fi raammolee lagdi Fakkaree na soorte na keessa jigse. Darbee darbee hammatee na dhunguta. Jiraakoof du'a koo gurraan dhaggeeffata. Al-takka takka immoo afaan kootti gadi gombifamee qilleensa naa qica. Gargaarsa isaaf danda'ame hunda natti hin waakkanne. Waaqaa gaditti lafaa olitti isatu lubbuu na baraare har'a.
$$\circledast\circledast\circledast\circledast\circledast$$
Ililliin birraa daraaree kofla futtafachuuf hudhateera. Bofti garaan foqoqxus agartuu banattee arraba summiin faalamteen uumama uumaa hidduuf ija sukkuummachaa jirti. Horteen Addaamii fi Hewaan hundi booqaa birraa halaalatti ilaalaa ganna gurraacha jigsuuf tokkummaan dhiibaa jiru. Dhoqqeen lafaa qooree kumbulaa fi dhukkeetti of jijjiiruuf haala mijeeffaachuu ergii eegalee baatiwwan lama darbaniiru. Gannaaf bona harka wal fuusisuuf arfaasaanis qophii barbaachisu mara goolabuuf umurii guyyootaan lakkaa'amantu hafe. Kan boqonnaarra tures gara hojii idileesaatti deebi'ee dirqama lammummaa bahuuf, barataan gara mana barnootaa deemee beekumsa boriif ta'u gudunfachuuf, qonnaan bulaan sanyii arfaasaan manaa baase firiisaa nyaachuuf yeroo inni itti obsaan eegaa jiru.

Nan yaadadha guyyaan isaa Wiixata waaree booda naannoo sa'aatii sagaliif walakkaa ta'a. Guyyaa cagginoo! Guyyaa hir'uu fi milkii dhabeettii! Bokkaan roobee waan caameef aduun ifashee uumama hundumaaf kaffaltii tokko malee arjoomaa jirti. Dacheenis hurka garaatii baafachaa jirti. Mukkeen hiriira galanii dhaabbatan qilleensa qilleensa'aa jiruun deeggaramaa qaamasaanii qoorfachuuf jiidhinsa ofirraa hurgufaa jiru. Ijoolleen saawwan tiksitus kofoo dachaafattee corroqa walitti facaasuun ammaaf tapha ijoollummaa boriif garuu yaadannoo hin dagatamne dhamdhamachaa jirti.

Re'een hudduu qullaas kan duraan roobaa fi qorra gannaan qaamni gudunfameeru amma gammaddee caama karkarfachaa raafuu qenxesaa jirti. Carraa argametti fayyadamtee qoochuma guuttachuuf akka malee muddamteetti. Shimbirrooleen facaafatanii lafaa hin qabne akka corofee cuucii handaqqoo buttuutti yeroo isaan biraabirroo sanyii rirmaa bool'aa yaatu qolachaa gammachuun akka xiyyaaraa samiirra balali'an qalbii namaa hatu.

Uumamni gariin gadameessa dachee dhiitanii  yeroo isaan bashannanaaf ol ba'an, kan dugda dacheerra jiraatan garuu akka diina daangaa cabsee dhufeetti itti duulu. Koochoo irraa darbatanii hamuummatanii liqimsu.  Nama dhiba! Tuuta biraabirroof madaa hin qoorre, mallattoo gowwummaa fi doofummaati. Garee warra faallaaf garuu taliila burqaa jireenyaa, madda gammachuu, mallattoo ammayyummaa fi faajjii injifannoo ta'ee mul'ata. Ari'anii nyaachuun isaaniif dhuma addunyaa kanaati. Garuu du'aan booda eenyu eenyuun akka sooratu waan hubatan hin fakkaatan.

Sirni fuuncaa soorataa walxaxaa ta'e uumamuusaaf Waaqa garaa qulqulluu galateeffachuun ala cinaacha na quuqus komii dhiyeeffachuu hin danda'u. Sababni isaa dhimma ol iyyannoo ijibbaataa qaamni walabaa kan mootummaas ta'e mit-mootummaa itti gaafatamummaan  keessummeessu waan hin jirreefi. Haata'u garuu, darbee darbee uumamoonni bilisummaa mataa isaaniif carraaqan akka dogoggoraniif kallattiinis ta'e al-kallattiin gumaacha mataa koo akkan gumaachaa jiru isin haaluu hin barbaadu. Anumti Qadiidaan ilmi Wannabee qaama rakkoo sanaa akkan ta'e qaamonni miiraa koo shanan ragaa narratti bahaniiru. Sobduu fi afullee namaa ta'uu koo firri dhihoof fagoo narratti beekeera.

Karraa fi foddaa sammuu koo keessaan cufadhee yommuun taa'ee xiinxalu, dhangaa sobaa ergan dhamdhamuu eegalee har'a tokko arfaffaan bardhibbee dhumateera. Amma anaaf soba sobuun hojii idilee naaf ta'eera. Waggoottan darban keessatti anaaf sobni dhugaa ilmoo Waaqaati. Mana kootti booruun carii taliila. Akka amantaa fi ilaalcha kiyyaatti namni miilaan yaadeeti mataatiin adeema. Biiftuun lixaan baatee fiixee bahaa ammoo daandii galmaa erga godhattee xiqqoo bubbuleera. Makmaaksi Oromdurii, ``Irra deddeebi'anii himaniif sobni dhugaa hin ta'u!'' jedhu sun tasa qomarraa gadi naa hin bu'u. Liqimsuuf carraaqus kokkeetti na rakkata. Amanee fudhachuuf baay'ee natti ulfaata. Halkanii fi guyyaa sammuun koo dhugaa ulfaa'ee maayyirratti garuu miixatee soba dhala.

Qorumsa naa dhiyaatuuf yeroo mara shakkii tokko malee deebiin koo jalqabaa soba. Sobaan somba gabaa baaseen foon jedhee gurgura. Waltajjii fi haasaan taasisu kamiyyuu sobaan saaqeen akkuma barsiifata koo sobaanan goolaba. Iddoon deemu hundatti dharan barsiisa. Barsiisaa dharaa! Waraqaa eenyummaa agarsiisuu baadhus barattoonni koo barsiisaa fi sanduuqa sobaa akkan ta'e qajeelchanii beeku. Kuusaa balfaa waanin ta'eef foolii sobaatu fagootti narraa xiraa'a. Xiraa'ee xiraa'ee namoota ollaayyuu dhibee daddarbaa adda addaaf isaan saaxileera. Ammas saaxilaa jira.

Ijaarsi namummaa koo fi keenyaan qaama koo hundi dhararraa tolfamee kan dharaan haguugamee jiru natti fakkaata. Ta'ee argamuurra fakkaadhee mul'achuutu natti salphata. Dhugaa maseensuun sanyii sobaa facaasee callaasaa galfachuuf akka maleen ariifadha. Irra deddeebi'een akka daa'imaa kafana yabbuutiin of mareen harka qollifadhee sobaan of sossoba. Ofan mararsiifadha.

Tuullaa sobaa yaabeen saalfii fi safuu tokko malee mataa dhugaattan gadi fincaa'a. Of kukkuuleen naanna'ee of dhiitessaa hojii koo malee gaara  Mul'ataarra of kaaya. Dhiiga ol adeemaa hedduu dhangalaasee nama abaarsaa ta'us badhaasa naga eegdotaaf kennamu fudhachuuf durseen of kaadhima. Anumti sobduun namaa kuni utuun hin du'u ta'e natti tola. Baay'inaan biliyoona torbaa ol taanee dhalannus ani garuu ardii kanaaf akka ilma tokkoottan of ilaala. Obboleeyyan koos akka ilma wareegaan argameetti akka na kunuunsan kajeelti garaan koo.

Qalbii fi ilaalcha deegeen gandaa ergifachuun dhaqa. Gola sammuu koo golgoleesseen siyaasa warra faallaa lallaba. Nama afaan isaa faayidaan saamsee qooqaa fi loqoda nama biroon barmaatilee qe'ee ormaatii waraabame halaaku ta'uu kootu natti dhaga'aama. Seenaa kuma kitilaan lakkaa'amu moggaatti dhiibee garaaf jecha diinatti koolu nama gale ani. Kooluu galtuu ammayyaa! Warreen ashaboon ija dhiqatanii kaayyoo jallootaa galmaan gahuuf halkaniif guyyaa faaggaa afuufaniif garbitti ta'uu koo laphee kootu halkaniif guyyaa natti hasaasa. Lammummaa dhalootan argadhe ofirraa mulqee lammummaa namtolchee fi waaroo salphinaan nama boonu ta'uu koo taa'een ofirratti ragaa ba'a.

Ta'us garuu, garaa dhiibee jireenya walqixxaataa yaaddoon guutamte otuman jiraadhuu darbee darbee ofuman ofitti hamadha. Hamii...hamii! Dhi'ee bari'u hamii! Golli sammuu koo marti mallattoo gaaffiitiin guutama. Ofan ceepha'a. Keessi koo sodaan weeraramaa baay'ee na komata. Garaan koo haqa jiru beekus afaan koo garuu murtii sirrii dabarsuu diduusaa ragaa addunyaan of harkaa qabu yaadadheen ittuu ofan balfa. Ofan ajeeffadha.  Icciitii jireenya koo hunda ifatti gadi baaseen akka nama maraatee ofittan gumguma. Kuusaa kosii fi gaagura qullaa taa'uu ta'u kootu natti dhaga'ama. Maxxantuu! Muka mukarratti biqile!

Komii kana hunda duubatti dhiiseen bu'aalee cululuqaa baroota darban karaa kijibaa galmaa'an keessatti hirmannaa fi ga'umsi koo hammam akka ta'e irra deddeebi'een qorachuu fi gulaaluun jalqabe. Madaallii kamiinuu hojiin koo gad aanaa fi fudhatama kan hin qabne ta'us hanqinaalee turan jechoota beektotaa fi gorsa ogeeyyiitiin supheen karoora hiixataa fuuldura koo jiru galmaan ga'uuf irbuu ofiif gale ammas.

Qalbii dharaan shororkoofte muddamasheerra boqochiisuuf guyyaa adii cinaacha lafaan gahus dukkana limixii keessaan carallaa biiftuu ruuda qaxxaamuree dhufutu ariitiin ija na waraane. Dimimmisa halkanii keessa qaanqee ibiddaatu narra bu'e. Rifaatuutiin hirriba ho'ituu keessaa yeroon dammaqu, iyya daangaa ce'ee halaalatti dibbee gurra miidhutu natti dhaga'ama. Sammuu koo keessa bineensota hedduutu ijaajjaa jira. Ni daaddisu! Goondaa sammuu na seene hin beeku gartokkeen kutaa sammuu kootii akka malee na cicciniina. Na guba...hadoodeera! Wanti ani ijaan arguu fi gurraan dhaga'aa jiru kan duriirran adda.

Battaluma kana giddutti namichi tokko dhufee, ``Ni ciistaa? Ka'i! Si'achi hin ciistu! Yeroon boqonnaa keetii amma dhumateera! Amma yeroo itti ciistu osoo hin taane, yeroo nama ciisa dhoowwuu keetiif seeraan itti gaafatamtu'' naan jedhe. Akkaataan deemsaa fi dubbiisaa haalaan nama sodaachisa. Ni dheekkama! Jechi afaan isaa keessaa bahu bakakkaa olii dacheetti darbamuun wal fakkaata. Nama akka koo dabeessaa fi albaadhessa ta'eef immoo daran ulfaataa dha. Harka koo lamaan dugda duubatti micciiree fuuncaadhaan korokkodee na hidhe.

Umurii koo guutuu soba dhaadessaa turuu koof manni murtii himata narratti bane. Himanni narratti baname qabxiilee ijoo ta'an hedduu of keessatti hammata. Isaan keessaa muraasa isaanii maqaa dhahuuf: sobaan namarratti ragaa bahuu, sobaan dafqa nama nyaachuu, loogummaa, malaammaltummaa, lubbuu balleessuu fi kanneen kana fakkaatan keessatti argamu. Dhaddacha guyyaa sanaarratti himata narratti baname ragaa barbaachisoo ta'aniin ofirraa faccisuu fi qolachuu waan hin dandeenyeef abbaan alangaa seeraa fi dambii ittiin bulmaataa wabeeffachuun murtoo haqaa saba bal'aaf dabarse. Abbaan alangaa, ``Dhagaan bishaan keessa tureef tasa qurxummii hin ta'u'' jedhee poolisootaan gara mana sirreessaatti fuudhaa deemaa yeroo jedhuun dammaqe.

Eessa akkan jiruun ilaale. Dirree bal'aarran ciisaa ture! Bakkan taa'ee jiruu ka'ee ijaajjeen ija koo fuulduratti darbadhe. Hoolonni Obbo Namarraa dabbassaa roobaan dhaanameen haguugamanii handaara bosonaatii soorata barbaadachaa jiru. Ta'us garuu dhibee daddarbaa FURROO jedhamuun waan qabamaniif akka barbaadanitti marga filatan dheeduu hin dandeenye. Foolii urgaa fi xiraa fuunfatanii akka addaan hin baafanneef dhukkuba funyaan duuchutu isaan qabeera. Ija jaamsee arraba hadoochuun kan sammuu qaandilleessu.

Dhibee mar'immaan isaanii ciree garaa kaasuun albaatii afata hin qabneen kan mogolee buusu. Bilisaan gara ardii kanaatti dhufanis bilisaan jiraachuuf hin milkoofne. Talaallii barbaachisaa yeroon dhabanii umurii kichuun  du'aaf saaxilamaa jiru. Dhukkuba `EBOLA' biyyaa fi yeroo filatee sanyii namaa ardii Afrikaa irraa duguugee darbeen wal fakkaata. Dhukkuba abdii dukkaneessuun lammii lubbuun jiru dhaabiitti sodaan qalbii golgoleessee yaaddoon jaataneessu. Dhibee balaafamaa!

Obbo Namarraanis uumama ifa aduu qooddatan keessaa tokko. Barcuma luka sadii fuullee balbalasaa kaayyatee caama karkarfataa jira. Luka mirgaa kan bitaan yaabsisee qilleensa qilleensaan leenjisaa yaadaan dhidhimeera. Ni fiiga...ni dhaabbata! Ni kufa...ni ka'a! Ijisaa diimatee goraa bilchaate fakkaateera. Akka nama saree maraatteen ciniinamee ni cicciniinnata. Tulluu koree bu'a. Dachaa bu'ee baha. Hafuura dheeraa baasaa-fudhachaa akka dubartii miixuun qabeetti yaadaan miixachaa jira.

Halkaniif guyyaa osoo hin filatiin hojjetus galii inni argatu dafqasaa waliin tasa kan walgitu miti. Milkaa'ina karoora baafateef kurmaana kurmaanaan of madaalus, raawwiin hojiisaa yeroo hunda kan barbaadameen gaditti. Rakkoon rakkoo lakkuu dhalee bula. Hunda caalaa fedhii nyaataa maatiisaa mirkaneessuu dadhabuusaa deddeebi'ee garaa isa guba. Haata'u malee, tarkaanfiisaa hunda osoo madaalliin tarkaanfatuu  manii barbaadamu bira gahuu dadhabuusaa yeroo hunda mataa isa dhukkubsa. Sanyiin faca'ee biqila tolus raammoleen midhaan balleessan diina itti ta'aniiru. Kan sanarraa hafes waagii jabana kanaan rukutamu.

Aarii kanarraa kan ka'e egaa dhukkubni garaachaa kan isa kaadhimmatte. Maal haa godhu? Hudhaa jireenyasaa hudhee qabe kana beekuu hin dandeenye. Morminaan morma isa qabe. Kokkee qabnaan saggoosaa qabani dhibee fi dheebuun. Bishaan dhugee dhiiga finca'a. Dhiigaa fi dhugaa ilmoo Waaqaa dhabee machaa'a. Midhaan dhabee akka beeyiladaa baala raafuun jiraachutti ka'e.

Qalbiin isaa raatuu gadadoo fi hiyyummaa keessatti kufte. Dhiirri dur jilbeeffachiisuu malee jilbeeffatee hin beekne har'a saanduqa kosiin itti kuufamu ta'e. Ganamaaf galgala labooba aariin waadamee...waxalamee amma qal'atee hamma migiraatti galeera. Haati manasaa Aadde Duurettiinis hamma humnashee cinaachaan manashee utubuuf dubartii ciistee bultu miti. Ta'us garuu maqaan isheef mogga'e jireenya isheen jirattu waliin garaaf dugda.

``Narra turte dubbiin!'' jedhee bakka taa'ee jiruu ka'ee ol seenee gajamoo fi eeboosaa ishee qarrishee qoraatti baastuu fudhatee qajeele. Nafni qaamasaa hundi ho'eera. Hiyyummaan xiiqii isa qabuusheetti haalaan mufateera. Gara ooyiruusaatti gadi bu'ee xaafii daraaruuf hudhateeru ilaalaa keessa naanna'ee aramaa tokko tokko bubuqqise. Ejersa walakkeessa lafaa jirurraa laanqisaa fi maxxantuuwwaan mataa yaabanii midhaanitti cophan gajamoosaatiin irraa gadi cire. Dambaliin qilleensaa inni karaa hemisfeera kaabaa dhufu yeroo inni xaafii gara barbaadetti dhangalaasu isa ajaa'ibe. Kana hunda erga godheeti egaa mucaasaa loon tiksu to'achuuf achumaan haala fayyummaa hoolotasaa hubachuuf daandii qal'oo qabatee kan inni imala eegale.

Ilmisaa Wabii fi hiriyoonnisaa waan hunda dagatanii lagatti nam'anii bishaan daakaa jiru. Gamanaan seenanii gamaan bahu. ``Ijoollaa! Laga kana keessaa hin baatanii amma? Osoo lolaan dhufee isin fudhatee sokke hoo akkam taatu? Wabii! Kan koof kan keellee rakkoo hin qabu. Galgala wal agarra!'' jedhe. Sobee amalumaaf doorsisa malee tokkittii ilmasaa akka agartuu ijasaatti kunuunsa. Akka malee jaallata. Qabeenya dhabus Waaqayyo Wabii arjoomeef irra deddeebi'ee galateeffata. Rifeensa mataan Wabiin haadhatti bahus bifaan isa waan fakkaatuuf akka waraqaa eenyummaasaatti ilaala. Fakkii koo jedha.

Takka isaan daawwatee Hoolota ilaaluuf gara gaaraatti yeroo ol ba'u, Sardiidni Hoolaa garaatti Hoolaa baattu kuffisteetti. Garaa tarsaastee diriirsiteetti. Gogaa irraa kaastee foon jiidhaa ittoo diimaan martee alanfachaa jirti. Xis-ximbaa hin jenne! Hoolaasaa lubbuun arguu akka hin dandeenye gamanumaan mirkaneeffate.

Akka Aduurree Hantuuta qabuuf qaxxistuutti riphee suutaan itti qaxxisuu eegale. Deemsa of eggannoo fi tooftaan guutameen amma itti dhiyaateera. Gororasaa walirratti gororaan garaatti gadi dhiibaa bodee dhiiga dheebotteen cinaacha Sardiidaa mirgaan waraanee cinaacha bitaan baase. Duruu aggaamatee dhabee hin beeku Obbo Namarraan. Harkisaa waa darbannaan lafa hin bu'u. Sardiida Hoolaa rimaa cirtee lafa naqxe hudduutiin ishee dhaabe. Ishee gombise! Lukaan mormarra ejjetee ijaan samii ilaalaa, ``Yaadannoon hojii koo har'aa miliyoonota ilmaan Hoolotaa kaleessa qarriffaa Sardiidaan nyaatamaniif, har'as miliyoonota mirgi isaanii sarbamee badii tokko malee Sardiidaan marfamanii jiranii fi biliyoonota boru hireen kuni isaan eeggatuuf haata'u'' jedhe.
