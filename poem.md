# ðŸŒ¿ Erga safuun dhibee...

Qaanqeenuu haa roobu, gaarii kamtu bada  
Tarii hin beekamu, bilisummaa fida  
Barbaachisaa taanaan, dacheen haa dhodhootu  
Nama baachuu dhiistee, walitti haa dachaatu x2  

Lubbuunsaa haa darbu, mootiin karaa kaabaa  
Aduunis hin bahiin, isheen karaa bahaa  
Bari'ee hin dhihiin, dhihinaan yoomuu hin bari'iin  
Dabaree eeggatee, harkaa wal hin fuudhiin  

Gara fuggisootti, bishaan ol haa yaa'u  
Dhamasaa gadhiisee, akka dhangaggaa'u  
Kana kadhannaan koo, erga safuun dhibee  
Miilli mataa hooqee, summiin damma ta'ee  

Eebbi hojii dhaabee, abaarsi haa baay'atu  
Guddinnisaa tolee, firii haa godhatu  
Lubbuu kan qabani, sochii haa dhaabani  
Lubbuu maleeyyiitiif, aangoo haa kennani Ã—2  

Baay'ee natti tola, bubbeen haa bubbisu  
Dhukkee lafaa kaasee, samiitti haa bittinsu  
Hallayyaa haa nam'an, mukkeen buqqa'anii  
Bineeldonni manaas, hunduu mar'atanii  

Tajaajila hin kenniin, laggeen haa gogani  
Gaaddisnis haa badu, duumessuu hin jiraatiin  
Dachee badduun kuni, golgaa hin argatiin  
Samiin dukkanoofnaan, aduun ifa laatiin Ã—2  

Arfaasaan hin dhufiin, sanyiin diinaa marga  
Hin fedhu tibba birraas, bofti lafa arga  
Gannas ta'e bona, tokkoyyuu hin barbaadu  
Haala mijeeffata, nyaataan lubbuu gaadu  

Kaleessa abbootaa, cileedhaan dibanii  
Egeree dhalootaa, sobaan haguuganii  
Mucucaachuu namaa, haalaan kan eegani  
Kan ga'e haammatu, summii facaasanii Ã—2  

Guyyaa dhiistee, hurunguun halkan aaddu  
Allaattii budittiin, du'a namaa himtu  
Dafqa keenya fuutee, fiixee mukaa teessu  
Gogaa narraa baastee, foon koo alanfachuuf  
Kan of qopheessaa jirtu, qoochuma guuttachuuf  

Nyaattee beela hin ba'iin, dhiiga koon fe'ami  
Mukichi sin baatiin, achirraa darbami  
Achirraa kufiitii, gobaatti dirami  
Ijikoo sin baatiin, du'ii awwaalami Ã—2  

U...u...u jedheen iyya, ol kaaseen caraana  
Callisuu hin danda'u, keessaa na waraana  
Boo'ee dadhabeera, imimmaan lolaasee  
Aarsaa barbaachisu, dhiiga dhangalaasee  

Garaan na waadamee, miilli na qunca'e  
Akka nama danfa seenee, qaamni na luqqa'e  
Fudhadhu lubbuu koo, amma hoo na ga'e  
Siin barbaachaaf jecha, akka taane ta'e Ã—2  
